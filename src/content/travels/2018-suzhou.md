---
title: 苏州游记
date: 2018-11-21T00:00:00.000Z
categories:
  - 苏州
tags:
  - 苏州
  - 园林
  - 吴门人家
  - 拙政园
  - 寒山寺
  - 山塘街
  - 玄妙观
  - 城隍庙
  - 环秀山庄
  - 盘门
  - 沧浪亭
  - 可园
  - 网师园
  - 耦园
  - 北寺塔
photos:
  - 'https://media.kaerozhi.com/2025/06/54804e3dcbce5e9f3df48b18e680653a.webp'
---
<div class="foreword">

吾妻雅爱姑苏，昔居春申，往来频数，或偕予往，或约二三子同游，或随兴独往亦不辞。自迁岭南后，虽道里悠远，犹眷眷于怀，时欲一返。适逢生诞，乃复偕游。

</div>

<!-- more -->

## 十一月十七日

三点半，飞机落虹桥，天阴。妻因指问潍坊何在？潍坊九村，昔居沪时所寓也。因笑谓此虹桥也，彼浦东地，那得在此？

四点三十七，登高铁，不一刻过阳澄湖，已抵苏州北站矣。出站忽腹痛，何意才入吴门，先修盛礼。

五点半，至齐门路驿下榻。临街小馆，车声喧哗，客房狭而陋，所幸服务颇热情。其价止此，亦不复多求。

食于吴门人家。店址移易，而布置稍粗，非复传言之坐园林中而食者也。为温黄酒，风味颇佳。糖粥又大佳。狮子头糯而弹，甫咬之，汤汁溢于齿舌间，诚鲜且美矣。两面黄如干脆面，浇汤其上，亦干硬不堪食。

往平江路，率步而行，路尽而返，老苏州旖旎繁华，一时尽矣。何当与二三子，抵足卧谈小舟中，听雨打乌篷，观两岸灯影摇荡波心，或有绝佳处。

![平江路夜景](https://media.kaerozhi.com/2025/06/5737776295744304b73aeacd3e1345c1.webp)

自平家巷返寓，巷深数曲，树影森森，高墙矗矗，墙头虚籁呜呜然，偕行数百步，都无人迹。巷角一灯灼然如鬼眼，轰隆而来，挟风裹叶而去，盖电动车也。

## 十八日

七点起。雨。

店主云背街客房空出，视之颇静。一窗横置，窗外木叶葱茏，含烟带雨，景致颇楚楚，意即拙政园后园也。遂移入。

![酒店外景](https://media.kaerozhi.com/2025/06/ea5e3aaf4366a9bc87464e102a659b8a.webp)

至鹤园吃茶点，蟹粉小笼包亦美，然终不及汤包。

![鹤园茶楼](https://media.kaerozhi.com/2025/06/e6c2a9e0119a2ecf010ccfe50161ac5a.webp)

游拙政园，游人甚夥。时序变易，秋雨恻恻生寒，惟银杏方金，枫叶半赤，垂柳淡黄，异色杂呈，纷然洒落，比春日别是一种风味。楼台掩映，廊桥往复，行处辄成佳赏，诚苏州园林中大成者也。细雨中睹一鸟栖屋顶檐角上，久之不动亦不去。

![雨中拙政园](https://media.kaerozhi.com/2025/06/f6b216d8d85f94feaa20f37032d2863a.webp)

食于上下若，布置朴雅。店里售靛蓝布浅白花小包，盖用于收纳茶具，形制可爱，欲装相机，惜略小。

行久鞋湿，衣亦湿半臂，透体皆寒，遂乘人力车返寓烘干。复寝片刻。

三点起，往游寒山寺，塔殿交立，略嫌局促。寺内立枫桥夜泊诗碑近百方，感戴不已，卑猥莫名，名寺古刹宁若此耶？庭中一白猫食草，见人若不甚怿。

复至七里山塘，数百年市井繁华若此，亦可叹异。小巷中有吴拓堂，入堂内购书签二片。

食于五芳斋，食皆平平。一小黑猫藏桌底，跳挠裙脚，娇慧可亲。

## 十九日

经平江路至建新巷随柳居，凡泡泡混沌，鸭血粉丝汤，桂花赤豆糖粥三种。泡泡混沌无馅，淡淡有余鲜，有腊肉熏香。粉丝汤亦佳，糖粥则不及吴门。

于长发西饼购鲜肉月饼。

观前街多百年老店，康熙始创陆稿荐，乾隆始创稻香村、乾生元，道光始创黄天源，咸丰五年三万昌，同治始创采芝斋，光绪始创叶受和，但少雍正嘉庆。

玄妙观门殿巍峨，门内王灵官造像甚佳，手持九节鞭，足踏风火轮，横眉怒目，赤发上指，原此即赤发灵官耶？

![赤发灵官造像](https://media.kaerozhi.com/2025/06/aa298bef58b3689237428ee625966247.webp)

入门，愚氓蠢妇妄语面相，都无约束，斥之犹喋喋随人，颇坏游兴。

三清殿张幕叠架，方事修葺。从通道入殿内，一道人方据案写经，亦寻常观宇，但加大耳。

入文昌殿，婧欲同余请香，余付香钱，但束手立，彼犹絮絮不可，怒而去。

大成坊花鸟市场访潘玉麟糖粥，简陋一推车，并矍铄一老翁而已，一媪一妇助之，摊未张而队已长。食招牌糖粥与桂花赤豆圆子，好吃！一人谓祥鑫亦佳，欲得暇便去。

![摊子还没有张起来，队先排上了。](https://media.kaerozhi.com/2025/06/006990ad36ffbbd8200c817f7f2c29cf.webp)

步行往环秀山庄，游客寥寥，园庭窄小，布局端方，惟中庭假山甚丽，复禁人攀登，良可恨也。

环秀山庄外即苏绣博物馆，故王鏊祠也，仿沈周唐寅帖笔迹入神，此外无甚可观。

又往艺圃，布局虽亦方正，一池湛然，花木大佳，不意陋巷中亦得园林若此。延光阁可饮茶，龙井碧螺春各一盏，才五十元，外间那得茶室若此？

![艺圃，延光阁。](https://media.kaerozhi.com/2025/06/3fa012715b264d072191b1908aed1738.webp)

步行至胥门，相机电池已空。胥门亦寥落，城郭半颓，惟余一门洞幽幽然而已。此处多市民嬉戏，则一寻常公园耳。

又至盘门。猫极多，移步辄见。入门瑞光塔巍然，檐顶二猫方窥一鹊，前后潜伏，跃跃待扑。塔后复有四瑞堂等，中围一湖，楼宇之间缀以廊桥，占地弘广。盘门在南侧，峻立雄峙，水陆二门及瓮城皆平生仅见，甚奇。盘门下有伍相祠，惜日晏闭门矣。

![盘门将军楼](https://media.kaerozhi.com/2025/06/c657109b8d121f1a87570938710007bb.webp)

打车至月浜街，有藏书羊肉建丰老店，食韭菜炒羊肉，拌面，味皆极佳。

日行两万五千步，疲且殆矣，遂返寓休息。

## 二十日

往吴门食早餐，冷清无生气，虽曰自助，皆随吃随做，所出亦粗陋，或与正餐非一厨也。

乘车往游沧浪亭，先从后巷买相机内存卡。沧浪亭殊胜，前后植竹千杆，日影扶疏，风过则瑟瑟响。逢一翁于园内写生，亦爱园成痴者也。可园实一书院耳，疏朗齐整，然少蕴藉，若忝列于园林，则无足道矣。

![沧浪亭竹。](https://media.kaerozhi.com/2025/06/35ed21e14e6094a85d19eb855563a4a5.webp)

出可园，欲游文庙，方整修，遂至附近永裕记食蟹虾面，味极美。

复往游网师园。一西洋女子于园内拍照，绝色殊丽，著素衣，持白伞，回眸浅笑，荡人心魄，一睹几不能去。且行，犹眷眷思之，园中景致俱觉无意味矣。

搭车至鈕家巷，有二书店在焉，盘桓良久。路边见湖笔店，购大楷狼毫一株，小楷羊毫二株，赠吾兄也。

经平江客栈，已倒闭，因叹惋久之。

至平江茶社听评弹，琴师先唱枫桥夜泊、茉莉花二曲，复听钗头凤一曲，皆可赏。饮茶至三点，辞出。

往游耦园，三堂置中轴，东西各有园焉。诸园林并无床，耦园独有一床。诸园林楼台皆锁闭，禁人攀登，耦园二楼独有一茶室，曰双照楼。

![耦园，双照楼茶室。](https://media.kaerozhi.com/2025/06/dfcff09c1b1536d781c6c896827b6a00.webp)

出耦园，路中随兴拍摄。一店横大锁，或已倒闭矣。门上贴一联曰：一切大欢喜，四时皆安闲，颇有韵致。一妪鹤发佝偻，拄杖过而嘲之：这么破，有什么好拍的？

于品芳茶社食晚餐，倚窗并坐，下临河水，柔橹波声时时而至，然味其菜品俱平平耳。大汤包用吸管啜汤，然汤少。莼菜肉丝汤入口柔爽，复思莼羹之美，或倍于此矣。狮子头又不逮吴门。

于吴缝天衣为妻购明制青裙青氅各一，大爱之。

七点半，返寓。

## 二十一日

七点半，起，天复雨。盥洗毕，下楼退房，行李即寄前台。

往游北寺塔。路旁遇朱鸿兴面馆，因入，堂内冷清无一人，老阿姨数辈各踞桌凳，笼手闲谈，进门亦无一起应。惟鲜肉小笼汤汁鲜甜，蟹粉面亦可。蟹粉满碟，入碗俱沉汤底，但见汤色深黄，片肉无所睹矣，难怪别做一碟呈客也。窗明几净，窗复临街，雨中车毂交通，行人持伞往来，亦一景也。

北寺塔在报恩寺内，宝塔恢弘，殿宇精严，花木扶疏，五色烂漫，行于廊道，一步一叹。城市间有此兰若，寒山寺实逊此多矣，而俗子不吝脚力，群而趋之，非诗人绝唱，那得如此？

![北寺塔内看庭院。](https://media.kaerozhi.com/2025/06/cea783af729eb0c95abf8a75f6a4f916.webp)

既出，往观前街。于陆稿荐买酱肉、牛肉、羊羔各一割，归家与岳丈大人佐酒，当一乐也。复于黄天源买糕点，海棠糕最擅名。

鞋又湿，乃于 KFC 小憩。购今晚七点半去虹桥票。

复经肖家弄至平江路，弄口路牌云传东吴大将周瑜故宅在此。因复起兴购书，辗转抵鈕家巷，购苏州街巷物语及老照片集两本。出门，寻围巾不见，因记在肖家桥上以手机导航寻路，随手置桥栏上，急趋而往，犹在原处，一老翁坐憩其旁，见余得巾欢喜，亦霭然微笑。

今夜返深，计子夜二点方可抵家睡，乃议曰不逛街。觅一茶楼，临窗而坐，清流如镜，屋舍俨然，景色疏朗。一壶茶，一碟酱干，二客对坐，自足消磨永日。

三点半，下楼复行，至鹤园食晚餐，辣椒酱奇辣无比。糖粥尚可，鲜肉小笼不如朱鸿兴，全什拼盘则一般。犹觉未饱，复加圆松糕一份，亦可。

行至街尾，复买前日红糖姜茶一杯，回头视之，则店招为陈先生的肉肉，盖主营鸡爪羊蹄之类。

返酒店取行李，换袜，借电吹风烘鞋，并收拾箱包。辞出，打车至苏州站，时方五点四十。站前有城门灯光烂然，或是平门。

七点至虹桥，又打车至浦东机场，险误航班，遂归。
