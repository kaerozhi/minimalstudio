---
title: 手錄鄭孝胥海藏樓詩卷第二
date: "2008-05-18"
categories:
  - 辑录
tags:
  - 晚清
  - 郑孝胥
  - 诗集
---

**神戶理事署樓中雨望** 以下癸己  
危峯鬱鬱浪蒼蒼，對此茫茫我亦忘。時命看天終濩落，雨風注面暫清涼。華民力屈愁微業，島市風移足老羌。海內故人應絕倒，便從窮髮問行藏。

**七月七日官舍風雨中作**  
四圍山海一身藏，歷落嶔崎自笑狂。天際雲濤秋益壯，樓頭風雨晝初涼。操心稍悟安心訣，更事翻思忍事方。獨有韋郎言可念，俸錢虛愧對流亡。  
校：「俸錢句」句下《日記》有注云：「華人來者，半皆流亡之戶也。」

**寄酬秋樵贈別之作**  
秋風夕起憶秋樵，高館人稀暑漸消。誰解微言長耿耿，時吟清句便超超。等閒未悟歡難繼，他日方愁跡更遙。身世政須容度外，莫令相見減風標。

**夢烏山因寄怡舅** 外祖母在日所居屋在烏山下，地名山兜屋。  
萬疊悲歡逐境空，烏山只在夢魂中。淚痕自共華年積，心事真看隔世同。此日諸甥多失母，_新喪高氏從母。_即今阿舅亦為翁。山兜老屋如重到，惘惘斜陽巷尾紅。

**九日大阪登高**  
霜風連朝作重陽，蕭寥坐落無人鄉。端居秋氣最先感，起與蟲鳥爭號翔。樓頭山海自圍繞，於意不樂如覊繮。逝將去此更一縱，瞬息百里遙相望。未花蠻菊那足道，眼底正喜落日黃。登高聊欲去濁世，負手天際終旁皇。空中鳥跡我今是，底用著句留蒼蒼。故山歸隱有兄弟，倒海浣此功名腸。

**懷人亭** 並序  
自余東遊日本，朋好暌隔，時有投荒居夷之嘆。子朋、子培、爽秋皆有詩見寄。子朋詩曰：「早日忘形歡太甚，如今舉目覺都非。」子培詩曰：「日下雲間虛想象，奇花秀竹澹淹留。」又曰：「秋半有懷憑海客，太虛明月近誰圓？」又曰：「久息朱絃遲嘆唱，為摭蠻語入詩篇。」神戶理事署中有茅亭，九月十三日清晨獨登之。雲濤既沒，曉日激映，其蒼茫之致，足以迴腸盪氣。憮然良久，乃名亭曰「懷人」，仍系以詩。  
孤亭雲海渺相思，獨上惟吟憶我詩。從此故人感天末，不妨來此立移時。  
海色微茫自入簷，亭中最好眺風煙。如今題作懷人地，白鳥滄波共惘然。

**述菊**  
天涼意便好，秋高詩欲長。菊花為時出，見之輒神往。島人亦好事，闢地據高爽。斂錢乃縱覽，婦穉雜擾攘。連棚往復還，種色競題榜。輕寒媚海日，千本各俯仰。就中半束縛，佳卉失倜儻。誰令爾生茲，逸士墮塵網。來歸伴蕭齋，吾不汝抑枉。  
離宮峙赤板，國主開秋會。殿香黃花前，池明丹楓外。群胡掉臂來，牛酒肆啖嘬。先生獨微嘆，霜英誰解穢。橫濱有民園，林谷頗映帶。花時不辭客，異種亦不賣。川和嘗一往，其盛又數倍。中途遇雷雨，當壚笑我輩。不如坐寒齋，一月可相對。從渠各爛漫，妍醜置弗怪。雖然不解飲，曠懷天所醉。人生何者難，難在同臭味。使我重懷人，斜街來夢寐。_川和，村名，土地廟。斜街，京師花市所集。  
_校：「島人」《日記》作「夷人」。 「頗映帶」《日記》作「互映帶」。 「川和句」句下《日記》有注云：「村名。」

**望月懷沈子培**  
天風海色颯成圍，獨倚三更萬籟稀。不覺肺肝生白露，空憐河漢失流暉。東溟自竄誰還憶，北斗孤懸佢可依。今夕太虛便相見，屋梁留照夢中歸。

**傷忍盦**  
彼蒼不足恨，人事實可哀。莫復傷忍盦，念之心膽摧。烈士盡奪氣，況我生平期。四海盡驚嘆，矧我夙昔懷。聚時不甚惜，皎皎心弗欺。別時不甚憶，落落意弗疑。如何無窮志，殉此七尺骸。交情日太短，天絕非人為。命也審如此，終古寧可追。  
朝士重清流，此風亦久息。不隨薄俗移，通介見所植。抗言得棄外，天日無慚色。誰知活人手，未恨江湖窄。為民奮請命，有此二千石。世間污吾子，捐去誠上策。但縻老親淚，冤苦滯魂魄。當時殉名人，著望各藉藉。貪夫溷烈士，事定眾乃白。公等當期頤，王濟我恨惜。  
校：「心膽」《日記》作「心骨」。 「生平」《日記》作「平生」，《石遺室詩話》同。

**張綺季屬題小金井觀櫻圖**  
海山盡道是蓬萊，悵望群仙去不回。偶約尋春向江戶，又疑失路入天台。玉顏一隊連雲出，金井千株枕水開。應念此花太岑寂，長教我輩畫中來。

**生女七日而殤**  
夫何而為人，骨肉亦已具。奄忽遂物化，掣電未嘗駐。微質倏去來，我意初不悟。兒曹何所失，灑涕向暗處。有無旋相生，常理自成數。久視或偶然，沈吟山色暮。

**感舊示李君芝楣**  
浮生百事苦難就，所貴得意當我身。吾力能為未敢必，況乃假力於他人。皆云未至時有待，傷哉心膽幾沉淪。往年都城舊盟友，緘齋忍盦情相親。激揚掩抑性雖異，用意沈著不可言。倏如花落風雨過，置我惘惘銷精魂。向來緘忍竟何得，俯仰各已歸九原。寧當入海尚負氣，癡念志業空窮年。憶嘗吟詠戲相勸，檢視遺句餘悽酸。今者聊欲託此事，天道弗忌當長存。心知寥落誰與語，驚嘆李君下筆真。君儻感此可共作，精力足用毋逡巡。

**決壁施窗豁然見海題之曰無悶**  
海天在我東，胡為伏暗室？容忍久不決，奇境真自失。庸流那辨此，此秘待余發。君看五尺地，概若收溟渤。閒來一據案，意氣與天逸。滔天自橫流，而我方抱膝。窗閒獨偃蹇，萬象繞詩筆。豎儒奮清狂，作事猶戰慄。前身疑幼安，遯世送日月。  
校：「自失」《日記》作「坐失」。 「自橫流」《日記》作「極橫流」。

**清友園探梅**  
海波淡對道人閒，勝日清遊一破顏。誰見春風甘寂寞，朱霞白鶴滿空山。  
山園脈脈發霜枝，隴首無人夕照移。一段荒寒誰解賞，松梢遮莫揭春旗。  
嫩蕊疏枝點碧苔，盈盈才得幾年栽。他時屈曲山中老，長記先生為汝來。  
天空海闊須磨驛，山靜日長清友園。流落中年仍世外，梅花數點憶中原。

**日人求為題關張畫像**  
關張非猛士，浩氣興百世。海外猶敬之，豈不以好義？畫師亦可人，胸無功名意。筆端小襃鄂，於此知见地。

**樱花花下作**  
仙云昨夜墜庭柯，化作蹁躚萬玉娥。映日橫陳酣國色，倚風小舞蕩天魔。春來惆悵誰人見，醉後風懷奈汝何。坐對名花應笑我，陋邦流俗似東坡。  
嫣然欲笑媚東牆，綽約終疑勝海棠。顏色不辭脂粉污，風神偏帶綺羅香。園林盡日開圖畫，絲管含情趁艷陽。怪底近來渾自醉，一尊難發少年狂。  
脈脈輕陰壓軟塵，閒愁漸逐柳枝新。清明寒食初驚艷，穠李夭桃不當春。薄醉乍蘇沈宿夢，凝妝纔就寫全身。亭西棖觸年時事，錯認東華絕代人。  
看到繁枝處處開，韶光駘蕩錦成堆。春歸滄海剛三月，骨醉東風又一年。花氣連雲收暮雨，濤聲催晝送輕雷。道人摩眼空吟望，無復當年側艷才。
