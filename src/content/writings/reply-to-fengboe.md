---
title: 風二見酬即用原韻答之
date: 2008-12-16T00:00:00.000Z
categories:
  - 诗词
tags:
  - 七律
  - 酬唱
---

少年豪興問如何？絕似滄江月弄波。江上洄瀾空激蕩，波心皓魄自磨跎。鴻歸木落歲將逝，夜迥樓危光更多。儻對嬋娟共心契，莫辭風露發高歌。

歲暮霜風欲奈何，無為摧拆更隨波。脫韁逸足將焉適，負重遐征各自跎。<span class="footnotes">人生如負重致遠，此德川家康之言也。</span>新夢漸疑靈境閟，壯懷尤悔擲虛多。摩肩擊轂瑤城路，小立樓陰獨詠歌。

別來乍見亦云何，堪笑依然醉淥波。<span class="footnotes">某夜聚于異人之十二樓，君後至，醉且婆娑矣。忽見僕，乃排眾相謂曰：“子尚在此世邪？甚好。”</span>吾父歸天纔五十，此生彈指半蹉跎。<span class="footnotes">先父享壽五十二，僕明年亦二十五矣。</span>慣經喪亂哀娛淡，無益昇平感愧多。<span class="footnotes">己卯岁，吾伯以腹疾死。越明年，祖母卒。又越明年，吾父亦以腹疾死。丙戌，吾祖復棄世，不孝方羈旅春申，竟不得趨歸而送之。去歲六月，外祖亦捐館。十年間，長輩所親愛者零落殆盡矣。</span>握手盤桓更相惜，肯當歧路作悲歌。
