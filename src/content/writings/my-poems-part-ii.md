---
title: 草阁光明顶之什
date: 2007-08-10T00:00:00.000Z
categories:
  - 文字
  - 诗词
tags:
  - 少作
  - 结集
---

此皆上网以后，天涯之前所作。看才子佳人之作看得多了，总是些风月闲愁，于诗律用韵，也在这时期慢慢入门。

**獨酌** 獨酌何須伴，青燈相對癡。夜寒知酒暖，沉醉解春衣。

**西樓十二絕句** 西樓公子抱琴吟，名劍風流兩無倫。借問此間誰相識？樓頭明月是故人。 西樓公子是何人？來似長風去似雲。拔劍了卻恩仇事，抱琴來為美人吟。 西樓公子笑橫琴，拜倒昆侖不敢吟。何以共君生平意，杯中酒與天外雲。 西樓公子黯銷魂，依舊相思到夜深。小院薔薇自零落，天涯明月相照人。 西樓公子也銷魂，攜取離愁向白雲。相送相逢月都滿，何人何日來對吟？ 西樓公子枉多情，未拔青鋒世已驚。只是今生長沉醉，江湖誰去問不平？ 西樓公子橫流淚，散盡千金未肯惜。忘卻當年驚世心，空餘今日如山氣。 西樓公子罷登臨，風月宜人只不真。了卻世間功名後，再攜琴酒謝詩魂。 西樓公子振長衣，何以別君酒一杯。刀劍紛紛何日已？願君與我斟酌之！ 西樓公子恨幾重？花未凋零酒未空。忍向浮雲一揮手，獨回滄海禦長風。 西樓公子枉多情，未道別離已涕零。今後休提逍遙事，但餘清淚在北溟。 西樓公子一狂生，久負今生不羈名。誰道江東無人物，攜來書劍看橫行。

**草** 草色青青似怯寒，春來猶不渡前川。東君豈是無情客，已著煙花在後班。

**絕句四首** 醉把青萍示與人，江湖老盡少年心。再無縱橫癡絕氣，但得雙流淚向君。 年年雪月與風花，處處煙波即天涯。攜劍新登奇絕頂，題詩不管大方家。 平湖水暖泛微波，遠杵聲柔笑語和。驚動春風沙際去，分開柳絮見雛鵝。 聚散從來看不真，笑依征棹盡離尊。何勞君等頻追憶，已寄桃花是後身。

**走筆短歌行五十韻寄西樓草閣諸故人** 唱徹陽關曲，長嘯下西樓。江上一回首，襟間雙淚流。忍隨孤雁去，同向五湖遊。平生縱橫志，飄零空自羞。當年何磊落，寶馬短輕裘。豈入春申門，獨過大樑州。千里不辭遠，孤身報舊仇。殺人鬧市上，笑拂兩吳鉤。餘豎更不顧，振衣上樓頭。橫琴歌一闋。慷慨謝同儔。前度遊俠氣，翻為風月謀。賀蘭古士風，和我以箜篌。其氣雄且傑，謂若蛟龍遒。激蕩波濤間，風雨忽來投。曲罷四睥睨，胸中意未休。矯矯燕公子，風雅是為酋。梅愛林和靖，竹知王子猷。月圓分韻詠，花好共君謳。月落花殘後，香魂為君留。抱琴絕世姿，襟懷空穀幽。風輕雲渺渺，蕉綠雨颼颼。深溪隔松響，新柳煙外柔。驚鴻自來去，只得幾回眸。俊逸惟海月，清新讓方侯。慚愧不相識，傾慕未能酬。我自沉淪久，文事懶綢繆。每攜一壺酒，酣睡百花洲。亂紅插鬢滿，陶然忘盟鷗。瀟灑風塵裏，吾甯與蘭舟。翩翩紅樓下，落落諷雎鳩。但為佳人故，不辭更長愁。佳人隔秋水，相思亦無由。臨風一悵望，揮淚學楚囚。從此甘沉寂，彷徨幾度秋。朱顏都改盡，紅葉空流溝。故人或我憐，晝夜以心憂。奉我黃藤酒，複薦碧糯粥。涕泣以相諫，拳拳此情尤。人生得知己，斯世複何求？願為一長醉，頹思到此收。憤然張羽翼，便欲主沉浮。江東英氣在，誰更論曹劉！倚劍長天外，昂立何赳赳。滄海橫來渡，只手補殘甌。功成身亦退，倒騎函關牛。富貴原糞土，人世本蜉蝣。還隨赤松子，采藥到蓬丘。多謝諸舊友：聚散兩浮漚。試問百年後，天涯相憶否？惟有樓前月，若此心悠悠。

**吳鉤曲戲贈小平點兄** 我本逍遙客，長嘯獨登樓。要與座中英，談笑論風流。憑欄每懷古，日暮一回眸。此地周旋久，何事忍淹留？刀劍渾如夢，江山只是秋。取酒澆離恨，把盞看吳鉤。那知遠遊意，都成去國憂！小晴便霏雨，故山天盡頭。平生不流淚，今宵淚不收。點點飛鴻過，閨中應共愁。人倚桃花瘦，寄語到滄州：頭白莫空待，早日著歸舟。

**行路難 周君夜行，跌傷一足，因戲贈** 深巷燈昏樹影闌，新晴泥軟路初幹。遙聞犬吠風聲裏，公子歸來酒半酣。笑攬柳腰君醉否？柳羞不答自蹣跚。柳更回首人不見，倒在溝邊積水間。可憐欲起渾無力，今日方知行路難！

**十六字令 愁** 愁，縷縷相思鬢邊秋。人不見，酒盡淚空流。

**江南春** 千里夢，一樓煙。簾開新月冷，花落水雲閑。梅花吹徹西風裏，獨倚闌幹人未眠。

**相見歡 駒形由美** 今生誰與相從，死生同，可惜天荒地老亦匆匆！ 胭脂淚，風雲氣，盡成空，總是當時成敗誤英雄！

**相見歡** 飛花落絮江頭，送蘭舟。此去卿卿珍重，淚雙流。 征人遠，離懷亂，怕回眸。試倩水雲遮斷，這多愁。

**武陵春 踏春** 二月春風寒更暖，拂水柳分斜。病久懨懨不慣車，得得履平沙。 湖畔桃紅曾記早，忘了那人家。正惱家家有籬笆，轉角處、一枝花。

**效放翁書懷二章** 早歲豪情勒萬牛，如今都作稻粱謀。虛名盡可遺才子，大業何時付我儔？投筆每於花下歎，傾杯常有淚先流。三年染就雙襟雪，一嘯來登百尺樓。 羈旅窮愁又一年，家山回望各淒然。縱橫刀劍平生志，落拓詩書此世緣。好夢無情來枕上，舊遊多故別尊前。江南合是傷春地，三月飛花未捲簾。

**別情** 悵然揮手送蘭橈，隔水衣襟帶雨飄。天海從今知渺遠，煙花如舊惜清寥。獨憑瘦影憐青鬢，誰為離魂咽碧簫。自有相思遮不斷，隨流東去暮還朝。

**戲題自行車** 車似通神號自行，自行也倩自調停。咿呀總怪人無力，蹉跌都因路不平。但管面顏嫌破舊，誰憐鏽跡問陰晴。從來樓下積塵物，總是前春新造型。

**臨屏二首** 多情自古傷別離，忍折江頭未綠枝。開盡名花難遍寄，流幹清淚已如癡。年來蹤跡詩多少，此去重歸更幾時！多謝春風舊相識，行舟回顧草依依。 功名余事何足論？鬢上浮煙襟上塵。卷得風雲堪養氣，推開世俗已驚人。今生抱玉何難售？此處題詩亦可存。多謝薛公殷切語，且聽廬外葉紛紛。

**琥珀** 琥珀無情似有情，秋瞳脈脈淚盈盈。青松搖落曾回首，碧壑沉淪且未驚。深愧精魂凝恨死，獨憐幽怨訴誰聽。誤因流水披塵出，寄與佳人已自輕。

**花落** 半傷花落半傷春，衣上啼痕雜酒痕。香雪依人還不語，清塵埋豔已消魂。芳心流落歸何處？春意飄零剩幾分？不管明朝風雨起，今朝先已罷金尊。

**漫興** 浩蕩神州又一年，春光獨不到西園。搴帷草色侵愁亂，掩卷風聲和夢眠。粗了今生催命債，尚賒前月買書錢。爭如花落人猶戀，小別紅塵總淡然。

**光明頂與蝠王、風雨樓主同作轆轤體五首** 疏影年年雪半闌，浮香脈脈侵幕寒。奇書亂疊連青嶂，陳墨閑調破凍灘。掩卷猶存千古想，推窗還對一盆蘭。飄零楚魄離騷怨，今日空傳切雲冠。 荒村潦倒負儒冠，疏影年年雪半闌。對酒飛霜侵句冷，拋書暮氣入簾寒。誰憐素鬢慚妻子，獨慣淄塵謝釣灘。稍喜如今蕭瑟態，籬門猶解種幽蘭。 行愛浮雲靜愛蘭，輕狂偏喜芰荷冠。春風處處花千樹，疏影年年雪半闌。倦倚古人心有意，醉憑陳酒夢應寒。明朝若是晴明日，便解孤舟過釣灘。 浮雲千古繞嚴灘，寄與清波共渚蘭。傲世獨能藏大澤，厭名誰肯掛高冠？紅塵滾滾花皆舞，疏影年年雪半闌。故友何須頻顧我，書生自已慣清寒。 草樹凝煙日凝寒，悠悠江水過長灘。英雄意氣雲依嶺，名士風流菊共蘭。懷古應求新字句，尋蹤已改舊衣冠。傷心樓下蒼梅樹，疏影年年雪半闌。

**和西陵散人軸轤體選三首** 一日思君十二時，沉酣折盡舊梅枝。倚鋤人去花猶落，涴淚書成意自癡。醉裏春風曾有意，夢中秋水豈無知。尋芳莫向長亭路，怕見行人說別離。 此意當年恨不知，奈何知後已輕離。連宵夢遠三千里，一日思君十二時。未減苦心蓮結子，漸多愁節竹抽枝。憑欄無數春山障，不盡長江不盡癡。 此生能有幾多癡？題遍春風不自知。燕子簾櫳空憶舊，桃花津渡幾輕離。三生顧我尋常負，一日思君十二時。又是江南春綠遍，長亭幾處折楊枝。

**飲酒六首** 送得流年未送癡，東風新上綠楊枝。酒如情好須頻過，病為愁多不肯醫。燈上西樓初醉後，人分南浦晚歸時。寄書莫問梅青未，但說桃花是舊衣。 醒是輕狂醉是顛，半醒半醉笑人前。他生意氣今生淚，一世悲歡幾世緣。紫陌離塵渾欲斷，青衫舊跡已如煙。再能幾日花開盡，病裏春風過酒邊。 款款春風未盡寒，閒時踏雨到城南。當壚翠袖兼紅袖，點酒春衫勝舊衫。弦管臨台聽倍軟，佳人隔座笑相看。可能只是三分醉，記得歸來夜正闌。 夜來風雨過西樓，樓下薔薇料已休。對酒須拼千日醉，為誰甘系一生愁？花飛梁苑詞人老，雁去京華客夢柔。寄與多情應有意，天涯此際共回眸。 多病年來酒漸疏，故人萍散已何如？未忘杯盞沉酣後，正是平生笑論初。雨打紅樓聲尤苦，梅辭青帝意轉孤。一尊別緒聊相憶，暫擬盟期遍寄書。 尋春意興久蕭疏，苦我情才已不如。憔悴煙花消幾度，輕狂裘馬憶當初。春風草樹凝眸冷，明月闌幹照影孤。辜負尊前青鬢好，一行清淚一行書。
