---
title: "儿时大雨"
date: "2018-08-30"
categories: 
  - "文字"
---

犹记小儿时，其夏龙卷风骤至，庭中双梧桐树，亭亭数丈，一时并为摧折。季父奉吾祖居水圳边，大水漫灌，一屋皆满。檐外雨下如注，雷响訇隆，虽数步之间交语不复可闻。予与兄弟三四人，大者不满十，小者可三四岁，短绔赤足，立堂内水中，深可半膝。各持盆甕当门，泼水相呼，其乐竟胜于平日嬉游甚矣。

今乃遽尔三十年，予兄弟皆长大分散，叔家旧屋亦易为华堂矣，而当日雀跃欢腾之状犹在目前。盖儿童烂漫，不省其险，但觉平生未尝见雨势如此者，踊之蹈之，如得至乐。

自顾中年黯黯，哀乐相寻，此境不复可得。惟家中小儿七岁，痴而慧，黠而顽，其不驯有过于此者。吾常嗔之斥之，追怀往事，忽释然而笑。
