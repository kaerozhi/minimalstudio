---
title: 壽風波惡
date: "2008-12-07"
categories:
  - 诗词
tags:
  - 七律
  - 酬唱
---
<div class="foreword">

風二君以今日誕辰，命僕為詩。僕辭以久疏此道，所出恐陋。君笑曰：我固未嫌也。因賦風波惡各一韻為壽。

</div>

經年自竄海門東，脫手芳菲一夢空。無復臨歧孤往意，有時被酒萬夫雄。未嫌陋質容兄事，卻笑論詩各語窮。暮節亦增中歲感，不妨惆悵立霜風。

中年蕭瑟意如何？此味於今識漸多。萬慮壓身疑夢魘，一斑窺世欲風魔。持家立業大不易，止酒歸妻良已苛。忽夢少時行樂地，悔將花事委流波。

每憶千金矜一諾，此恩難報況瓠落[^1]。草成新賦雖堪羞，寄與故人毋嫌惡。別後清懷各自增，甑中無米向誰索？他年孤棹事南征，散髮登堂請杯杓。

[^1]: 僕初至滬時，生計潦落，簞瓢為空。乃厚顏索米於君，君立以千金援之，此恩未敢或忘也。
