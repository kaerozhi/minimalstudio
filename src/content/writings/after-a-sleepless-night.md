---
title: 十二月八日夜不寐
date: 2008-12-08T00:00:00.000Z
categories:
  - 诗词
tags:
  - 五古
---

相從將五載，生計良亦苦。往來雜風霜，奔走間甬滬。今年事稍定，寒餓免幾庶。辛苦亦云何，命性殆天賦。弱質勉操持，居家稱勤淑。菟絲托寸根，女蘿焉可附。偶然異趨求，率爾生牴牾。面呵誠已暴，冷對亦深辱。好勝能強詞，吞聲已背哭。匪石不可移，汝痴真自誤。此情有生滅，分合豈殊路。分既入輪迴，合亦葬墳墓。竄身避海隅，斯理實先悟。所哀志不堅，破繭還自縛。裂鏡惜重圓，捫膺忍再負？一心雖有別，百歲希共處。遇事但姑息，掩抑藏其怒。匱土累高丘，微瀾集廣藪。睚眥久鬱積，肝膽盡含毒。精魄既潛蝕，夢魂復遠阻。中夜相交煎，錐心一何酷。昨得故園書，多病報慈母。母老何所憂？子未立門戶。事親傷遠遊，抱孫畏敦促。失怙仍不孝，飲泣淚如雨。子遊復何為？行吟滯江渚。鬢侵歇浦潮，衣涴春申土。淄衣未足論，素志恐被污。萬類正酣眠，孤悶更誰吐？寒衾頻反側，疏窗忽已曙。披衣望朝暉，層城蕩曉霧。神思墮渺莽，顧汝夢方熟。
