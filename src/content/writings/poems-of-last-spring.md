---
title: 去春一束
date: "2008-04-07"
categories:
  - 诗词
tags:
  - 结集
---

## 采桑子 地鐵記事

車輪輾破天風湧，疾電流光，暗裏微茫，隔座時聞一縷香。 輕歌自短愁深結，還續歌長，驀地魂傷，煢煢孤影觸昏窗。

## 與巧
幾時不相見，行看又一春。年年三月雨，知我負君深。

## 二絕句
*予早晚乘地鐵出入，每得斷句，輒記之於手機。今乃足成二絕。*

萬人如海茫然立，百念成灰久自囚。被發狂歌便歸去，亦應無地著扁舟。

甚矣年來衰朽態，齒牙搖動發飄蕭。獨憐此日清華減，才命相妨讖易消。

## 復改成一首
坐看一歲去堂堂，兩鬂蕭疏亦自傷。此日清華應減盡，從今與命不相妨。

## 感懷
少年一何狂，萬事輕毫芒。蕩蕩臨歧路，四野皆茫茫。去就雖渺漠，意態正飛揚。下不惜故土，上不憐高堂。登車慨然嘯，結髮辭斯鄉。中懷抱奇志，東望淩滄江。豈意維孤旅，竟乃似窮航。一歲困甬城，飛雪聽敲窗。不寐纏重衾，寒射肌膚涼。二年客春申，蹶跌數倉皇。窮愁累家室，接濟愧周行。形容苦憔悴，氣格鬱凋傷。出門頻搔首，鬢髮紛飄颺。平生獨何事，歎息沸肝腸。行豈虧於德？自省惟矜剛。才止中人姿，與命弗相妨。天道苟如此，人意實難量。兀然坐孤館，城市籠微光。車聲流不息，耿耿春夜長。

## 海桐街口占
運甓殷勤意未闌，單衣立看市燈繁。平生枉自矜肝膽，驟覺春風生晚寒。

## 早起懷王剛王時北上求職未得消息
東風何事遣春寒，天末孤鴻恐未安。此日窗前忽相憶，琉璃微泫曉霜繁。

## 車中又作
還家行色苦匆匆，一歲應憐一度逢。複恐蹉跎致人老，一生能共幾東風。<span class="footnotes">余自甲申歲出南昌，每歲止春節還家一晤矣。</span>

縱酒狂歌記昔遊，輕豪憐汝故無儔。平生笑我為詩累，敢寫春寒寄別愁。

## 讀海藏樓詩
天步方夷尤，志士求猛銳。夜讀海藏詩，吞吐氣淩厲。

## 病中
小坐疏窗怯嫩涼，欲垂羅幕惜初陽。人前莫道傷春早，已為東風病一場。

## 早班地鐵呈捌樓諸君
自我學詩凡幾年，苦吟每恨思茫然。初憐少日情懷淺，欲摹春愁意態纖。間爾登樓舒困眼，忽焉幽興迸寒泉。群賢畢至近寒食，零雨疏花帶曉煙。

## 捌樓記問餘言戲贈寤堂並長沙諸君
湖山殊自好，慎莫住長沙。君如不信時，寤堂即前車。

## 二月二十八日夜聚捌樓眾屬無過賦詩三得其二書此催之
壇中春草寂，樓頭春夜閑。微吟對微雨，二月三月間。

## 煙少贈風千二字卻書二首
矯矯雲中龍，升騰勢莫當。時風自和惠，從虎遂飛揚。 

此字究何字，筆劃由天然。千愁萬慮間，使我思童年。

## 呈落花兄並謝其罪
春事凋零看欲空，況是愁雨複愁風。夢中恍惚為青帝，鎖住西園一樹紅。

## 呈阿紫並深謝其罪
負氣則近狂，此理非不悟。中夜制心魔，敢求尊者恕？

周旋將四載，行亦偶乖違。此心實癡絕，知者應勿疑。

昔我離群日，歸夢每逡巡。盟鷗幸不棄，微衷益自珍。會當攜一醉，高吟動好春。

## 邀人打牌
病裏呼盧興欲狂，前宵秉燭味猶長。黃金萬兩真何益，隨我屏前鬥一場。

## 打牌又作
何妨此地鬥清狂，豈欲其中較短長。最是清宵難自遣，且就迷局作歡場。

## 子言小眉聚而打牌吾不能預書此示之
擲帽驕人昨亦狂，入春清晝恨偏長。登臨莫作窮途哭，廣武當年舊戰場。

## 擬呈
乘桴滄海未稍安，探手深憐死水寒。皎皎逢君君似月，一時相照湧微瀾。

## 賀新郎 上元記事
猶記元宵夜。正彌空、煙花疊起，彩光頻射。孤館銀屏空踞坐，檻外繁華幕謝。漫乘興，鷗盟燕社。斯世風塵汙莫避，到其間，憂樂紛紛卸。誰念汝，立簷下。

應知竟日班初罷，看歸來、風鬟霧鬂，可人憐也。一語偶然逢我怒，咄咄起身將吒。背我立，淚珠盈把。海內故人勞問訊，但回他、推倒葡萄架。眾因笑，我微詫。

## 玉樓春 觀海
人間暮氣灰成霧，海上寒濤聽正苦。獨愁望眼怯驚飆，時見孤帆來遠渡。 胸中萬緒茫難吐，仰嘯狂歌恣喜怒。此心真似腳邊潮，漫拍長堤無去處。

## 記三月十一日夜語
與子幽居各一城，語餘清夢入三更。辭哀易感詩為讖，骨立真憐意未平。客裏襟懷空俯仰，人前語笑漸逢迎。當時一瓣梅花雪，守到東風樹樹青。

## 絕句
別後飄蓬忽四年，能知天命七年前：縱橫刀劍平生志，落拓詩書此世緣。 

淡墨猶存一紙黃，為誰深惜少年狂。當時告我尋常語，每到傷心細思量。<span class="footnotes">告予囊中常夾一紙，已泛黃矣。曰縱橫刀劍平生志，落拓詩書此世緣，署庚辰虛白字，此予當時手書相贈，今乃遽爾七年。</span>

惘然今亦似臨歧，但惜無人致一辭。珍重初心藏片羽，已然相失別家時。<span class="footnotes">高三在理科，文科班老師詢以轉班事，予故負氣而未決，得琦書勉之者。事雖不果，此書猶藏之。甲申共女友離昌抵滬，留此書於故居，後竟不知所在。</span>

赧耳低頭語囁嚅，猶能記與子逢初。百年心事如看淡，重寫當年未寄書。 

輾轉人間已有妻，攜看笑約倘逢時。故人醉後偶狂語，不似多愁愛斂眉。<span class="footnotes">告之有女友三年矣，則笑曰異日相逢，當攜與看之。竟不似，竟不似，此周君酒後之言也</span>

別後孤蹤豈不知，臨屏欲語意難持。於今海角茫然立，默看東風淡淡吹。

## 感衰
甚矣吾之衰，持之足可哀。皆言命可畏，善趨無咎災。平生負奇氣，戮力逞微才。榆枋易決搶，溟海故摧頹。臨歧一返顧，萬念揚飛灰。來者將曷追，往者不可迴。默感君子言，紛紜立晚梅。

困哉時相謔：汝衰一何甚。初聞賽不平，再省絕如讖。薄海生淳風，餘寒發春蔭。萬物猶深蟄，百恨入幽吟。秉燭耽呼盧，病酒戀恣飲。持此遣吾生，譬如渴求鴆。天命誠難猜，塵想遂可寝。殘夢起遙夜，流光蕩孤枕。

天臺謂我詩，每自感衰颯。芳菲當青春，蕪然暮氣雜。念之真可傷，愧且不能答。三年客春申，意靡貌邋遢。中心既沉淪，下筆空馺遝。捫膺仰嘆息，玄雲正四合。苟得潤枯槁，時雨聲趿趿。苟得驚蟄伏，新雷光霅霅。

## 春夕
吹盡東風欲奈何，漸成層碧怯紅多。浮天花氣迷春夢，並指哀弦破睡魔。<span class="footnotes">過午思睡，則以壯聲激之。</span>南陌芳塵偏索漠，江頭疏柳又婆娑。催歸莫恨斜陽促，衹合勞生懵懂過。 

## 碧波路植櫻花數株不一旬已落將盡矣
蕭蕭幾樹夕陽邊，陌路相看一泫然。合與東風共零落，此生何意乞人憐。
