---
title: "乙酉以前少作"
date: "2007-12-31"
categories: 
  - "文字"
  - "诗词"
---
<div class="foreword">

此卷存乙酉以前少作也，收五絕一首，七絕十題十五首，五律七題九首，七律三十四題四十五首，五言古二首，七言古及樂府七題八首，詩餘十五首，計九十五首。

</div>

## 橋邊鳥  

暮自野橋過，有鳥棲枯木。冷眼看人來，波光動毛羽。

## 早起疏窗悶坐，拋書信筆，竟成五截句

十二欄杆曲曲行，春歸無處不傷情。雙飛燕子分飛去，簷下將雛竟日鳴。  

園林寂寂濕苔生，小徑深深屟響輕。歸去自垂簾幕睡，困人天氣是清明。

杏花疏雨過清明，曉掛銀鉤日已晴。掩卷應知心事少，靜聽簾外小黃鶯。

黃鸝竟曉隔窗啼，抱枕慵慵欲起遲。送得春歸無一事，應容詩筆有閒時。

閒情何意即詩情，白雪箋柔信筆行。小草行雲宗大令，前窗對柳憶先生。

## 青禽  

輾轉清宵夢欲迴，寒砧斷續每相催。应知碧海迢迢隔，未許青禽緩緩來。

## 贈别公德

木落寒波雁亦回，憐茲遠別久徘徊。江南自有秋深柳，不待凋零寄汝來。

## 送別

楊花舞雪橫江白，荷葉抽簪接岸青。又是春歸人送客，夕陽低按晚潮平。

## 擬寄一小照與巧，既誤，因題此於巧新詩後為解  

星槎幾日到雲津？若見霓裳夢亦真。莫攬玉菱深自惜，如今憔悴恐愁人。

## 秋柳  

紙傘寒衣踏短橋，當時輕別雨瀟瀟。年來總被秋風感，欲把飄零怨柳條。

## 秋草 

靈根莫道不禁寒，野火嚴霜踐未殘。長是此心枯謝早，那時花落玉闌幹。

## 秋竹

羅窗相望碧成雲，誰把春風寄與君？別有淒涼人不識，夜來零落亦紛紛。

## 偶題  

少年不復少年愁，萬感淒涼奈此秋。我有前生懷古淚，只堪揮向夕陽樓。

## 雨中遇人無語而過 

漠漠當時徑，如今無語看。獨從楓下過，相望雨中寒。葉落風仍亂，人歸淚未幹。秋聲不解意，遙夜自蕭珊。

## 書懷示草閣諸君子

_另三首在七律部_  

攜劍獨登臺，英雄安在哉！蒼茫悲昔路，慷慨寄餘哀。大事歎而已，長歌歸去來。拂衣回首處，落日更徘徊。  

憶昔清平日，抱琴登此樓。酣然一杯酒，談笑論風流。意興難消歇，淹留不自由。只今誰與記，但見記恩仇！

## 夜理書櫥得去年小照並故人尺素數紙悵然為賦

開卷生平趣，藏書歲月多。不眠聽夜雨，剪燭倚床哦。慚愧疏君久，塵灰怨若何？偶抽碧櫥上，百感一摩挲。  

海上飛鴻絕，長江猶自流。相隨月萬里，回顧幾多愁？別久難成夢，秋來可白頭？人生寥落事，此意竟誰酬。

## 有寄  

昨日非今日，君心異我心。舊盟紙還薄，前事夢猶頻。可奈恩終絕，無端淚不禁。書成誰與寄，豈是有情人。

端午  
夜雨蕭蕭冷，高樓寂寂寒。有書原不讀，無緒卻來看。取卷塵都滿，誰人肯細觀？仍知湘水上，鼓棹競波瀾。

## 夜坐懷周大

夜雨孤聽寂，春寒暗逼深。尊前念狂客，別後斷浮音。漸覺情相失，猶傳恨不禁。明朝燕歸處，應惜舊時心。

## 早春見葉落 

碧重彌昏靄，紅輕亂夕曛。流連終此樹，枯槁竟誰群？花柳曾相識，冰霜舊亦聞。應無恨零落，風起自紛紛。

## 效放翁書懷二章

早歲豪情勒萬牛，如今都作稻粱謀。虛名盡可遺才子，大業何時付我儔？投筆每於花下歎，傾杯常有淚先流。三年染就雙襟雪，一嘯來登百尺樓。

羈旅窮愁又一年，家山回望各淒然。縱橫刀劍平生志，落拓詩書此世緣。好夢無情來枕上，舊遊多故別尊前。江南合是傷春地，三月飛花未捲簾。

## 別情  

悵然揮手送蘭橈，隔水衣襟帶雨飄。天海從今知渺遠，煙花如舊惜清寥。獨憑瘦影憐青鬢，誰為離魂咽碧簫。自有相思遮不斷，隨流東去暮還朝。

## 琥珀  

琥珀無情似有情，秋瞳脈脈淚盈盈。青松搖落曾回首，碧壑沉淪且未驚。深愧精魂凝恨死，獨憐幽怨訴誰聽。誤因流水披塵出，寄與佳人已自輕。

## 飲酒  

夜來風雨過西樓，樓下薔薇料已休。對酒須拼千日醉，為誰甘系一生愁？花飛梁苑詞人老，雁去京華客夢柔。寄與多情應有意，天涯此際共回眸。  

多病年來酒漸疏，故人萍散已何如？未忘杯盞沉酣後，正是平生笑論初。雨打紅樓聲尤苦，梅辭青帝意轉孤。一尊別緒聊相憶，暫擬盟期遍寄書。

## 書懷示草閣諸君子  

多病年來謝酒期，每依芳草帶柴扉。人間情重如何負？天下事無不可為。食客三千終自散，遺民五百又誰歸？彷徨此劍羞懸墓，慚愧當年笑采薇。  

落魄天涯載酒行，春歸能不感飄零。煙花盡老傷前夢，書劍殘存系舊情。誰會微吟憐楚客，羞將大勢哭秦庭。去留總是東君意，難與薔薇訂永盟。 

憔悴如今已倦遊，淒風冷雨更淹留。舊時亭閣誰家燕，別樣情懷兩度秋。恩怨可能遺醉客，征誅畢竟屬名流。最憐花月無人問，盡與少年虛賦愁！

## 早春  

東風隔雨似迢迢，草色依依欲渡橋。接樹啼鶯侵曉夢，抱廬春水泛初潮。閒情未改詩千首，故友時來酒一瓢。不必梅花透消息，西園已綻數枝桃。

## 後山  

棄世高賢不可求，此間煙樹漫清幽。閑聽宿鳥呼歸侶，坐對殘暉下廢丘。黃葉遍時應已去，白雲深處不曾遊。他年若是傷流落，記取漁歌與釣舟。

## 昇平  

朱樓弦管動層霄，一片昇平報聖朝。獻賦已多唐供奉，靖邊自有漢嫖姚。流鶯度柳嬌音囀，舞女如花彩袖招。明日陶朱公去也，黃金載取事漁樵。

## 惆悵  

惆悵如今兩鬢絲，前賢已矣可誰師？湖山冷落空餘恨，翰墨風流未入時。斜照當樓江去疾，荒墟吊古我來遲。漫吟老杜飄零句，卻望家山未有期。

## 詠懷  

筆墨爭持病不宜，文壇處處樹旌旗。平生得失惟詩句，歲月侵尋奈鬢絲。豈有微名堪避俗，況於野性不循時。當壚一笑容酣醉，總為佳人夢未遲。

## 簾影染笛周年追用遺韻

泉下深愁翻齧骨，世間長怪每銷魂。青山此際悲詩鬼，白骨他年傍野墳。萬劫煙灰存異數，半生辛苦屬旁門。如今已慣零丁否？岑寂寒宵薦玉尊。

## 與巧用蝠王舊韻同賦

泛槎滄海覓蓬洲，已隔人間絕可愁。北極天遙難渡雁，南溟水闊未容鷗。其將老矣月相照，子且歸兮雲不流。悵望帝妃不可見，瀟湘萬里送行舟。

## 用東海一梟韻

天垂四野暮煙平，我欲依之獨易傾。敗壁興雲空祈雨，寒蟬抱木各噤聲。世於狷介真能重？人在江湖更不名。掘得酆城雙劍去，龍光猶向鬥牛橫。

## 端午  

江山湧浪入重樓，風雨垂天黯似秋。豈有哀辭招怨魄，謾余愁夢滿滄州。蕙纕蘭佩凋青渚，逐客行人泣白頭。悵望佳人不可見，肯隨漁父此盟鷗。

## 無題  

淒然何處問遊蹤？暮色愁雲幾萬重。可惜風情今漸老，不如煙雨舊相逢。飄零且憶春前柳，寂寞應憐雪後松。十二峰前盟在否？怨人清夢未從容。  

蒼茫暮色欲何之？零落酴蘼亂自吹。已恨煙花催我老，更愁風雨憶君時。京華舊夢終成夢，故國前期未可期！獨抱瑤琴來吊此，莫憑哀賦話相思。  

憶昔天涯漂泊初，向人彈鋏說無車。才情落魄今依舊，肝膽凝冰已不如。眼外煙花非屬我，尊前風物莫愁予。倩誰為把新詞唱，是我生平懺禮書。

雁影徘徊亦斷魂，可堪寒渚度黃昏。蘆花吹雪棲難穩，流水涵煙夢未溫。望處瀟湘多暮景，來時伴侶失前恩。飄零更怕西風急，叫得離人拭涕痕。

## 秋興  

大野西風吹樹林，高城雲氣結重陰。可憐壯士因秋老，到處斜陽感恨深。病酒奈何疏歲月，看山強作此登臨。楚天望斷蒼茫裏，難問冥鴻寄此心。

## 贈人  

問誰秋夜悲歌發，起看空庭月乍升。似有怒潮思竭海，翻驚大黑忽燃燈。此間恐汝同幽鬼，塵外隨吾作野僧。自有滄浪容濯足，世如穢土我如冰。

## 借歐陽如陵兄韻即天涯比興事  

吳鉤照月淬霜輕，四壁龍吟徹夜明。蹈海獨慚恩未報，采薇長慟若為情？新亭涕泗何曾計？豎子籌謀故不成！我欲揮戈挽殘日，漫天風雨盡悲聲。

## 感法蘭西隊出局  

東瀛水湧碧濤翻，北顧蒼茫竟斷魂。成敗時乎肯相責，英雄老矣複何言？空余暮照臨荒野，莫為悲歌拭涕痕。風卷殘旗蕭瑟去，此身爭入凱旋門？

## 無題 仄韻七律  

渺渺煙波隔千里，碧天盡處浮雲起。飄零楚魄夜吟詩，寂寞湘妃空下淚。按玉箏兮飛葉秋，酌金尊已擁衣醉。霜華無語照孤舟，此際思君若流水。  

長安城外長亭道，向晚西風凋碧草。胡雁征南萬里遙，秦娥別後一年老。停簫挑燭夜無眠，冷砌空庭塵不掃。簷下寒鴉抱露啼，君豈又誤歸期早？

## 訪西絲  

廢詩應笑欲逃秦，餘韻溫存記不真。長恐大聲驚夢寐，可憐中夜易沉淪。將春雨雪妨新柳，漸老風情怯故人。又踏西園舊蹤跡，最流連處莫因循。

## 此夕 

_明日即西人瓦侖丁之節，俗所謂情人節也。時雪霽，微雨，予獨持傘過曲巷中，昏燈暗樹，瑟縮搖亂，感愴中懷，欲用黃仲則綺懷十六首韻為敘，而久廢詩筆，恐不能矣，因自寫之。_  

曲巷幽光隔樹深，暗愁如雨浸章門。經年縱酒今多病，至暮吹寒欲斷魂。 漸覺前歡消似夢，相望背影哽無言。孤城此夕容傷感，未許明朝有淚痕。

## 雜感用江南柳五韻  

或如飄忽之雲煙，竟爾凋殘者萬千。油壁幾回人錯袂？水湄依舊柳吹綿。欲招芳渚二三子，為拂殘春五十弦。莫道無情遺褋去，東風百草俱酣眠。

## 故園  

高樓匝地接寒雲，卻上蒼茫望夕曛。萬里一聲歸斷雁，五年孤旅度秋分。蹉跎故老仍相見，闃絕林泉漸不聞。昨日驅車過縣境，那堪歧路想荒墳！_予高中後絕少回鄉矣，自先父歿，更只于年節時隨母兄一返。前日同殊熠游厚田，正與歸途小合，臨歧顧望，不免感愴。_  

中宵驚覺更無言，此夢誰令久不溫？此後秋來真易感，去年花落故難論。西山暮照寒生樹，南浦孤雲瘦斷魂。垂涕幾時相吊望，只今風雨住章門。_先父彌留際，執予手令好好讀書，今乃落魄至此。_

## 夜坐用綺韻韶光韻  

秋江杜若接蘭町，何事飄搖逐亂萍？今日行由悲阮籍，當時海岱許徐寧。夜中感激蒼涼氣，天北橫斜黯淡星。欲結商弦為君拂，莫辭多淚一回聽。

## 夜坐用月出韻  

深宵魅氣欲傾人，百感紛馳類轉輪。已委霜葩從曉露，能支花骨到明春？四廂月色寒于水，一霎秋風及此身。吹熄殘燈難遽冷，禪床相對碧鱗鱗。

## 為殊熠壽 

_僕久疏此道，意緒枯竭，欲辭則不敢不作，乃勉力成之，自覺陋甚，且為芹曝之獻，後日自當一醉謝兄也。_  

九月秋風兼白雨，半鉤簾幙久蝸居。夜深不寐人孤語，醉後相期夢自虛。每駐夕陽傷馬齒，欲從雲水膾鱸魚。他年煙艇蓮塘下，波光一嘯漸舒徐。

## 遣懷二首  

何事平生愛素衣，坐看今日化為緇。少年且樂花間酒，老大難堪醉後嗤。縱得文章期不朽，誰能鄉黨證先知？<sub class="note">用新約意：先知惟獨在家鄉是不被尊敬的。</sub>高樓悵望兼懷遠，漸覺微寒欲暮時。

壯懷此日欲成灰，對酒微吟未肯哀。暮色漸從天際滿，寒花爭向雨中開。南溟路有雲遮斷，北渚舟無水寄來。偶檢舊詩餘感歎，當時高詠是奇才。

## 白蛇  

寒泉幽壑昔棲身，飲露紉蘭恍若神。嗟爾竟拋千載道，翩然來探五湖春。青衫不悟懷仙佩，紫陌相逢是路人。煙雨斷橋波十里，流鶯媚柳各相親。

## 感伊戰作  

蚩尤昔者作凶兵，聖代翻驚沸若烹。四海至今流血戰，重洋觀火徹天明。鄰夷戮力修秦法，故國承平好鄭聲。欲鑄金人堪十二，上邦禮樂孰應輕？

## 排悶用前韻  

安得靈魂一相值，我心若死若煎烹。此心既不門前悟，抉眼猶期死後明。大野蒼茫歸有定，長歌斷續泣無聲。夜深漸覺如冰釋，軀體恍如言語輕。

## 秋水用前韻見酬因複和之  

逍遙八表昔曾遊，俯仰九州如蜃樓。吾道渺然於俗世，彼蒼錫爾以閒愁。狂歌仰嘯空青眼，芳酒佳人助白頭。帝遣長星偶沉墮，巫陽何事竟相留。 

擊劍狂歌記昔游，元龍猶醉臥高樓。且聽啼鴂芳時盡，肯為浮生竟日愁？欲與佳人期水涘，蒼然夜氣壓雲頭。我來抱瑟為相吊，未必殘陽不少留。

## 與巧  

惆悵春纖捧玉卮，芙蓉羽帳欲寒時。礙簾霜月收殘雨，接席雲鬟唱舊詞。淥酒不堪人易醉，畫屏猶覺夢相遺。從今漸惜如冰淚，留與他年怨別離。

## 試劍  

昔者金精與鐵英，古來埋沒淄泥輕。良工一旦鑿山得，飛焰三年淬血成。封以玉函牛鬥決，投于幽水蛟龍鳴。陸離之佩今何益，拂拭神鋒傷我情。

## 大熱喜雨  

長街十裏路，炎氣不可敵。石脈熔欲流，碧樹葉為白。街北至街南，那堪著行跡。汗如秋潮湧，豈謂涓涓滴？我趣樓陰走，樓亦疲不立。我避深巷去，彼迫如緝賊。趣避兩不得，還家苟喘息。展肢虛庭臥，汗出猶難抑。輕播同霰雪，墜地聽如隔。忽疑雨聲來，飛向簾前識。薄霧遮層城，淡煙飄瓦急。怨汝久我忘，遲來當相責。攜汝出斗室，此懷暢無極。搖搖樹影悅，石砌生苔色。披襟西風起，汗出更無力。謝汝雨今來，生靈得所適。若汝雨不來，鬱氣那可格？欲避不能避，惟祈住長夕！

## 斗室  

斗室止方丈，聲影喜相親。四壁羅典籍，適得寄畸人。一吟與一詠，可以養斯心。石簟識秋冷，鳥鳴須知春。暮照入軒來，呼吸見灰塵。

## 情歌  

當日逢君花滿枝，人如月，月如眉。翩然向妾鼓一曲，萬樹桃花裡。桃花雖豔能幾時？春殘雨亂，零落心何寄？若妾與君相知，天長地久未敢盼，但以白頭期。花之晨，月之夕，春庭寂寂眸相對，君為琴兮妾為舞，花自羞慚月自癡。花飛月落人微醉。豈知今日與君道別離！道別離，心已碎，怕君銷魂不敢泣。望君君已去天遠，從此小園花落獨流淚！

## 悲女兒行

_女兒不知其名，不知其裏，但知其邑人也。年十九，夜行為人戕於途，複棄于暗渠中，數日方見。悲而有賦。_  

三月桃花樹樹紅，人倚桃花笑東風。花下女兒羞掩袖，花間啼鳥飛不走。輕折桃花似含嗔，桃花無語落紛紛。桃花落時人不見，花自相思鳥自怨。鳥怨女兒去不歸，不知花落向誰飛？相思不斷如江水，片片飛來紅似淚。淚盡女兒猶未回，空見花落溝渠裏！飄零何意共桃花，還倩桃花為儂遮。人花俱落不相識，誰解女兒生誰家。庭前枇杷門前柳，伊人去後兩消瘦。庭中哀慟有高堂，門外流淚知是郎。行人凝佇空追憶，花落人亡各自傷。桃花嫵媚風雨摧，摧殺女兒知是誰？桃花歲歲開仍舊，女兒明年再來否？我尋蹤跡來已遲，空見桃葉滿繁枝。風雨無情猶可避，人世無情爭可及！飄搖風雨寒如淚，徘徊雨中長歎息。

## 落花

_夜来风雨甚骤，因思帘外桃花，才开三四日，疏红淡粉，斜出阶上翠柏丛间，楚楚动人，不知耐此摧败否？晓雨初晴，急起看之，已满地铺红矣。怅然为赋。_  

花開花落誰為主？總是無情風著雨。夜來脈脈複瀟瀟，曉看落紅殘一樹。幽徑人稀冷自飛，玉階草長亂相附。豈知生意屬流塵，枉令風情銷客魂。橫出疏花紅破翠，狂蜂亂蝶舞紛紛。頻引啼鶯侵畫閣，斜照流水背柴門。花妍柳媚開無數，回顧天然傾行人。行人翩翩正年少，但解癡情未解道。花開倚樹獨彈琴，花落飄紅滿衣襟。綴弦依依不忍拂，向人戀戀不能吟。芳心寂寞誰憐惜？素潔多已吟蘭芷。來去年年不自由，不知今生為誰媚。傷心惟有一行淚，看君婉轉微雨裡！

## 無題  

高樓月墮懷之子，風冷吹刀窗破紙。抱葉秋蟲啼不止，夜來露凍寒將死。捲簾北顧長天紫，已隔重雲兼遠水。安得夢魂隨萬里，昔雲相守今如此。

## 狂歌引  

世間安得奇男子？我欲與爾盟生死。聲名富貴不足道，但悲生涯零落同秋草。朝為青絲暮為雪，高情卻與何人說？拔劍起舞為君歌，感君老大淚滂沱。黃金台上風如鐵，燕王一去空泣血。千金誰解市駿骨？徒令太行羊坂仰天悲嗚心力竭！心力竭，鮑家墳前墮冷月，野碑苔生秋草沒。古來奇士俱落魄，死且白骨捐丘壑。嗚呼吾意其衰矣，此恨豈能道一一！

## 當窗見葉落如雨  

垂垂暮色觸高樹，西風吹葉鼓飛雨。牆根草蔓青亦黃，寒氣瑟瑟籠牖戶。掩卷悵然有所思，亂楓就眼落無數。幽人飄忽淩飛煙，長裾百丈如雪舞。荃佩冰環漸無聞，凝眸豈知予懷苦？莫謂相思從此死，恨綠愁紅骨難腐。

## 排悶作二首  

飛樓翼然開涼軒，風翻耳鬢何喧喧。頹雲竟日凝清蔭，欲往不往如著根。彼枯坐者似朽木，亂纏衣衾永無言。或謂其醉或疑死，人渡彼眼若狂奔。夢亦不夢思不思，捫膺或有氣息存。塵世與彼宜相絕，何事擾擾厭其煩！  

我所思者魏與程，夜以夢兮晝以望，望不見兮愴餘情！汝程汝魏何闃絕，棄我泥汙忍無偵，自振羽毛朝帝京。我欲絕汝絕前盟，奈不可絕相思生。汝程汝魏速我慰，知否我望汝不來淚沾膺！

## 漁家傲  

紫陌風來春綠遍，西園一夜花開亂。隔樹啼鶯侵夢軟，簾不卷，捲簾淚滿深深見。  目斷征塵芳草遠，行人更遠空相念。寶鏡胭脂無語換，能不變？多情只有年年燕。

## 天仙子  

明月樓高簾不卷，別夢依依深處見。淡雲來去雁啼時，清淚滿，離魂亂，閑倚闌幹尋更遠。

無數薔薇飛小院，斜渡疏星人未倦。此情憔悴有誰憐？春已晚，無人管，拾取階前花一片。

## 水龍吟 別楓紅  

算來聚散匆匆，總因風月難長久。勞歌半闋，一尊酒冷，送君時候。說盡前塵，也應別去，盈盈揮手。怕留君漫駐，忍無言語，只輕折，樓前柳。

此去故人都遠，向江湖，幾時回首？西樓月色，從今夜夜，更誰相就？但得天涯，相思萬里，照人依舊。再難禁，黯拭雙襟淚滿，望人歸後。

## 蝶戀花 夜坐  

落盡酴蘼花事歇，小院風微，寂寂愁時節。獨坐西窗燈欲滅，閑鋪玉簟冰如鐵。      漸覺簷前吹亂葉，夜冷聲殘，可有情難說？莫向詞人翻哽咽，為君聽到沉涼月。

## 生查子  

謂我帶春來，和我嬉春日。為我折梅花，共我中庭立。       今我倚欄時，是我傷心織。拭我淚痕深，明我長相憶。

## 玉樓春  

愛上荒城看暮照，滿眼西風吹亂草。人間無處不黃昏，可惜蕭郎年最少。    萬里征塵遮遠道，流水孤雲曾不到。癡情不復似前時，只怕朱顏頃刻老。

## 玉樓春

_漫題三章_

尊前落盡相思淚，斷卻今生癡絕未？春花有意已多愁，秋月無情渾不寐。    紅顏旦夕成憔悴，夢裏歸期都不記。西風莫向鬢邊吹，可惜如今雙眼萎。

西風起處翻紗碧，黯采紅嫣裙角濕。棹歌欲向水中尋，惆悵煙波相阻隔。    斜暉脈脈人無跡，無數真珠和淚滴。夜深飛雨卻來時，零落香寒誰肯惜？  

碧雲攜雨淩波渡，遮斷蘭舟無覓處。不知寒渚絕歌聲，但見長汀飛柳絮。    奈隨江水東流去，暮照斜來留未住。問誰揮手肯相從，三十六峰愁不語。

## 丁香結

_阿威將返湘，撫河泛舟贈別_

疊霧垂江，重雲凝雨，衰柳蔭闌絮小。斷岸移修棹，望不見、行客瀟湘古道。 蘭渚香暗落，傷心是、舊盟鷗鳥。翠尊如怨，苦醪未竭，西風先到。

縹緲，問南浦逝波，忍棄西江暮照？蠹葉紛紛，霏霜漫漫，秋來何早。可惜攀條相贈，樹亦隨人老。悵人生到此，不似渡萍驛草。

## 定風波 疊韻三章  

仿佛巫雲始別時，吳江雨抱楚山啼。隔水輕揮風滿袖，回首、一雙珠淚不禁垂。      夢醒又驚鴻影去，何處？樓頭殘月冷相依。過盡高城天更遠，休管，飄零應有個人知。  

記取西湖初遇時，煙波十裏亂鶯啼。蓮棹撐來香一袖，低首，情絲千縷黛雲垂。      日暮清歌湖畔去，停處，雙瞳春水轉依依。荷葉那邊人未遠，休管，真心不肯被郎知。  

別後情余夢醒時，前窗一夜子規啼。剔盡殘燈濕重袖，低首，月光深向曲闌垂。      花事漸隨人老去，尋處，滿身簾影更無依。落盡荼蘼春已遠，誰管，又誰憐惜又誰知？

## 慶宮春 

_夜從長麥路步歸，道逢微雨。時周魏諸君招飲以不適未赴_

掩草鳴蛩，隔籬墜葉，青袂暗吹霜冷。碎雪盈盈，凝煙漠漠，踏來輕散不定。黛痕低壓，笛聲遠、恍如夢境。舊時曾記，扶醉相從，冰輪孤迥。

西樓夜飲依然，酒磬吟酣，故人佳興。風衣露鬢，雨中回首，可奈自憐多病。紛飛不住，正歸去、長街深靜。傷心惟有，一路昏燈，照人幽影。

## 浣溪沙 贈月依然  

淡淡紅樓月半痕，明璫玉佩綠羅裙。當時期諾累芳辰。       北渚煙波空渺漠，中洲蘭芷易紛紜。更憑何物薦佳人。
