---
title: 無題十五首
date: 2002-06-06T00:00:00.000Z
categories:
  - 文字
  - 诗词
tags:
  - 七律
  - 组诗
description: 此少年作，高考前夜兀坐于黑网吧，彷徨难去，遂临屏赋平水韵十六首。
---

獨自瀟瀟暮雨中，長街望斷起西風。煙籠碧瓦寒吹葉，人去紅樓亂轉蓬。莫賦悲秋傷往景，誰將呵壁問蒼穹。漫天愁色垂垂落，不見衡陽寄字鴻。

淒然何處問遊蹤？暮色愁雲幾萬重。可惜風情今漸老，不如煙雨舊相逢。飄零忽憶春前柳，寂寞應憐雪後松。十二峰前盟在否？怨人清夢未從容。

空庭照月影幢幢，搖動幽芬透綺窗。燈影似霜挑更冷，雁聲驚夢未應降。愁多白髮成千萬，淚濕青衫又一雙。舊病新添秋意苦，為誰無語剔殘缸?

蒼茫暮色欲何之？零落酴蘼亂自吹。已恨煙花催我老，更愁風雨憶君時。京華舊夢終成夢，故國前期未可期！獨抱瑤琴來吊此，莫憑哀賦話相思。

望裏湖山盡夕暉，可憐風疾滿青衣。蓮花簟布連江遠，柳絮愁輕接岸飛。何必微吟憐楚客，相隨鼓枻吊湘妃。遙知秋渚寒煙碧，且佩幽蘭帶月歸。

憶昔天涯漂泊初，向人彈鋏說無車。才情落魄今依舊，肝膽凝冰已不如。眼外煙花非屬我，尊前風物莫愁予。倩誰為把新詞唱，是我生平懺禮書。

惆悵黃公舊酒壚，故人零落散真珠。空遺敗壁題猶在，不意歡情看已無。十載飄零書劍老，半生潦落水雲孤。最憐前度梅花在，結就青丸骨已枯。

長亭煙色草萋萋，碧水東流路卻西。柳葉衣輕塵外杳，幽蘭香散夢中迷。不堪回首年年老，未可尋蹤鬱鬱棲。回首青山寒欲暮，子規啼向白雲低。

淒然飛葉下苔階，可奈西樓影自偕。染指茶煙輕未散，堆盤燭淚灼難揩。丁零莫聽黃昏雨，輾轉時敲碧玉釵。想見那人歸去晚，沉沉燈色滿長街。

寒砧斷續莫頻催，可奈清宵夢已回。月照中庭花自落，袖盈珠露檻還偎。應知碧海迢迢隔，未許青禽緩緩來。千里嬋娟相望處，雁聲雲影共徘徊。

煙汀曲岸自逡巡，漠漠離愁幻卻真。已負梅花成往事，才知柳絮是前身。緣非花落能重約，悔似秋深未暫泯。刻得中心留此恨，再期來世與君親。

夢雲驚散杳難聞，卻悔當時約暫分。花盡成空終負我，月雖長好不如君！夜吟倍覺秋涼早，燈影還知舊意薰。休恨雁聲嘹嚦過，可憐千里獨離群。

雁影徘徊亦斷魂，可堪寒渚度黃昏。蘆花吹雪棲難穩，流水涵煙夢未溫。望處瀟湘多暮景，來時伴侶失前恩。飄零更怕西風急，叫得離人拭涕痕。

西風暗起夜漫漫，明月流光轉入欄。可奈愁催人不寐，黯將淚映燭相看。清商莫共離愁演，遠夢應知去處難。只有今生惆悵意，還從陌路祝平安。

已隔流雲更隔山，夢魂辛苦渡千關。夕陽臨水寒將暮，古道飛塵遠未還。破鏡碎猶餘舊誓，殘花謝卻變紅顏。別知和淚傷心句，不為悲秋不是閑。
