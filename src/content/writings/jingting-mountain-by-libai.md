---
title: "太白敬亭山诗"
date: "2018-04-12"
categories: 
  - "文字"
tags: 
  - "诗话"
  - 李白
---

下班后课小儿读诗，至太白独坐敬亭山诗，审其题，则一独字而已矣。

> 众鸟高飞尽，孤云独去闲。相看两不厌，只有敬亭山。

众鸟孤云，平平写来，似无可道，然收之以相看两不厌，则回味便深。相看而我厌彼，高飞之众鸟是也；相看而彼厌我，独去之孤云是也。前句见孤高愤世之心，后句寓自伤见弃之意，个中情愫，又非苕龄童子所能解，昔年读诗，我亦未然也。

太白此诗，貌似恬然独坐，与摩诘辋川诗相类，然则上下俯仰两不相厌者，惟眼前青山而已，其中孤独绝望之感，不动声色间已自足动魄惊心，诚非寻常语文老师所能道也。虽然，吾持之以教小儿者，亦但说孤独而已。

随手记之，异日小子长大，或可期与汝重论此诗也。
