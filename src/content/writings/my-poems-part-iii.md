---
title: 天涯之什
date: "2007-08-07"
categories:
  - 诗词
tags:
  - 少作
  - 结集
---

**落花** _夜来风雨甚骤，因思帘外桃花，才开三四日，疏红淡粉，斜出阶上翠柏丛间，楚楚动人，不知耐此摧败否？晓雨初晴，急起看之，已满地铺红矣。怅然为赋。_ 花开花落谁为主？总是无情风著雨。夜来脉脉复潇潇，晓看落红残一树。幽径人稀冷自飞，玉阶草长乱相附。岂知生意属流尘，枉令风情销客魂。横出疏花红破翠，狂蜂乱蝶舞纷纷。频引啼莺侵画阁，斜照流水背柴门。花妍柳媚开无数，回顾天然倾行人。行人翩翩正年少，但解痴情未解道。花开倚树独弹琴，花落飘红满衣襟。缀弦依依不忍拂，向人恋恋不能吟。芳心寂寞谁怜惜？素洁多已吟兰芷。来去年年不自由，不知今生为谁媚。伤心惟有一行泪，看君婉转微雨里！

**情歌** 当日逢君花满枝，人如月，月如眉。翩然向妾鼓一曲，万树桃花里。桃花虽艳能几时？春残雨乱，零落心何寄？若妾与君相知，天长地久未敢盼，但以白头期。花之晨，月之夕，春庭寂寂眸相对，君为琴兮妾为舞，花自羞惭月自痴。花飞月落人微醉。岂知今日与君道别离！道别离，心已碎，怕君销魂不敢泣。望君君已去天远，从此小园花落独流泪！

**南乡子** 斜日小渔汀，淡淡烟波带草青。掠水晴鸥还不见，多情，无赖银鳞戏断萍。 蓼渚客舟停，别绪悠悠梦未成。摇动相思流水去，飘零，一样芦花一样轻。

**渔家傲** 紫陌风来春绿遍，西园一夜花开乱。隔树啼莺侵梦软，帘不卷，卷帘泪满深深见。 目断征尘芳草远，行人更远空相念。宝镜胭脂无语换，能不变？多情只有年年燕。

**蝶恋花** 柳 最是无情江上柳，解锁春风，解锁离人否？若肯留人春去后，如今应减三分瘦。 江柳年年还似旧，江上情人，几度曾回首？飞絮也怜春去骤，醉中戏解胭脂扣。

**踏莎行** 早行 残月回楼，晓寒凝树，长街漠漠灯无数.孤城寻遍也无人，徘徊谁在灯昏处？ 露柳莺啼，霜空雁渡，声声更似催行路。轻红冉冉散朝云，薰风挂袂愁回顾。

**天仙子** 明月楼高帘不卷，别梦依依深处见。淡云来去雁啼时，清泪满，离魂乱，闲倚阑干寻更远。 无数蔷薇飞小院，斜渡疏星人未倦。此情憔悴有谁怜？春已晚，无人管，拾取阶前花一片。

**满江红** 拟紫金山 按剑擎杯，问今古、英雄何在？回首处、六朝烟雨，五湖云水。百战风云犹变幻，千秋事业谁成败？剩青山、行客复登临，空流泪。 旧金粉，犹未改；拂玄鬓，先沉醉。送长江、万里苍茫入海。异日逝波皆不见，此间埋骨应无悔。更凭栏、歌舞渡秦淮，斜阳外。

**满庭芳** 铺砌梅英，侵阶草色，酒后庭院深深。卷帘人醉，风入引香尘。淡墨新题断句，多情是、点点啼痕。帘栊外、桃花绽破，啼遍小黄禽。 昏沉，知梦里、新欢旧怨，几度温存？记红袂飘飖，青鸟殷勤。恍惚西楼月冷，倚栏处、暗渡离魂。休惊断、萧萧最怕，微雨又黄昏。

**满庭芳** 浅雪依墙，疏梅度叶，岁梦流水无痕。有时相忆，尊酒共温存。醉里春风不远，何时便、绿到柴门。才知是、年年柳色，吟老旧词人。 逡巡，曾记得、轻分素手，遥渡缃裙。叹此生寥落，踪迹随云。憔悴如今泪少。花落处、谁最销魂？空回首，烟花暗换，无处可追寻。

**满庭芳** 燕子来时，莺儿啼处，紫陌杨柳青青。几回相送，携手过长亭。北往南来过客，分红袂、各奔前程。争能把、离愁别恨，看得恁般轻！ 伤情。相对处、尊前哽咽，车后叮咛。怪离合悲欢，总是人生。此去卿卿珍重，禁不得、两泪纷零。应难舍、依依把手，清笛一声鸣。

**念奴娇** 赠百合 玉龙轻按，为君把、三弄梅花吹彻。唤醒扬州，知小杜、梦觉几番凄恻。翠盏消魂，红莲照影，似笑侬颜色。青衫泪满，天涯多少行客！ 记得携剑初来，卷帘人未醒，孤舟夜泊。贺老先归，怀感处、倚壁空题醉墨。庾信仍愁，伏波渐老，春到凭谁说？而今惟解，有时酣卧垆侧。

**水龙吟** 别枫红 算来聚散匆匆，总因风月难长久。劳歌半阕，一尊酒冷，送君时候。说尽前尘，也应别去，盈盈挥手。怕留君漫驻，忍无言语，只轻折，楼前柳。 此去故人都远，向江湖，几时回首？西楼月色，从今夜夜，更谁相就？但得天涯，相思万里，照人依旧。再难禁，黯拭双襟泪满，望人归后。

**南浦** 泛舟 _礼步湖在城东，宽可里许。前日旧友来，适小雨新晴，乃携酒游之。湖光烂漫，碧天如洗，租小舟容与波上，自酌酒笑谈往事，归来后有感而赋。_ 吹凉换冷，过西风、天碧水云平。双浆裁波自远，酒重奈愁轻。渐醉扣舷长啸，笑沙鸥、不解近人听。漫惊回渚岸，乱分秋雪，飞絮满湖亭。 此景怎能孤负？恨无人、得似我多情。但有前春花树，年晚共飘零。肯忘中流旧誓，尽江南、无处不山青。载斜阳归去，相思如水泻渔汀。

**金缕曲** 悼远山若黛 掩泪歌金缕。最消魂、世间多少，痴情儿女。地老天荒谁相负？换取伤心无数。望不见、悠悠归路。只影飘零花乱舞，恨匆匆、春去遽如许！谁独在，旧游处？西楼月色犹如故。倚栏杆、佳人何在？泪痕题句。碧落黄泉知恨否？应有诗心更苦。更隔着、无情风雨。魂断天涯争回顾？待来生、再续前尘促。问此曲，向谁鼓？
