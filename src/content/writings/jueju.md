---
title: "絕句"
date: "2008-04-26"
categories: 
  - "文字"
  - "诗词"
tags:
  - 七绝
  - Grace
---

別後飄蓬忽四年，能知天命七年前：縱橫刀劍平生志，落拓詩書此世緣。

淡墨猶存一紙黃，為誰深惜少年狂。當時告我尋常語，每到傷心細思量。<span class="footnotes">告予囊中常夾一紙，已泛黃矣。曰縱橫刀劍平生志，落拓詩書此世緣，署庚辰虛白字，此予當時手書相贈，今乃遽爾七年。</span>

惘然今亦似臨歧，但惜無人致一辭。珍重初心藏片羽，已然相失別家時。<span class="footnotes">高三在理科，文科班老師詢以轉班事，予故負氣而未決，君因以書相勉。事雖不果，此書猶藏之。甲申共女友離昌抵滬，留此書於故居，後竟不知所在。</span>

赧耳低頭語囁嚅，猶能記與子逢初。百年心事如看淡，重寫當年未寄書。

輾轉人間已有妻，攜看笑約倘逢時。故人醉後偶狂語，不似多愁愛斂眉。<span class="footnotes">告之有女友三年矣，則笑曰異日相逢，當攜與看之。竟不似，竟不似，此周大酒後之言也。</span>

別後孤蹤豈不知，臨屏欲語意難持。於今海角茫然立，默看東風淡淡吹。
